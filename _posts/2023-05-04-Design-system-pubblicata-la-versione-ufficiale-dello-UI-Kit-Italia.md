---
layout: post
lang: it
excerpt_separator: <!-- MORE -->
title: "Design system: pubblicata la versione ufficiale dello UI Kit Italia"
subtitle: "Il kit per progettare interfacce e siti digitali della Pubblica Amministrazione (PA) esce dalla fase beta"
date: 2023-05-04 09:00:00 +0200
pinned: false
nodate: false
homeBottomLink: false
homeHideCategories: true
date_prepend: "Articolo"
categories:
  - cittadini
  - pubblica amministrazione
---

<!-- MORE -->
Dopo più di 1.400 duplicazioni dalla community Figma, sei mesi dall’uscita della prima versione beta e a un anno dalla prima pubblicazione, **UI Kit Italia**, parte del design system del Paese, entra nella sua prima versione ufficiale, la **v3.0.0**.

UI Kit Italia raccoglie tutte le componenti necessarie per progettare interfacce di siti e servizi digitali della PA **più accessibili e semplici da usare**.

### Repository GitHub e altri formati
Con questa versione, **il kit ora è pubblicato anche su GitHub** nella repository [italia/design-ui-kit](https://github.com/italia/design-ui-kit/), in formato Figma e in “formato aperto” Sketch, utilizzabile quindi su altri strumenti di progettazione, realizzata grazie al convertitore open source “fig2sketch”. Allo stesso tempo, è stata aperta anche la repository [italia/design-tokens-italia](https://github.com/italia/design-tokens-italia/) che contiene i [design token](https://prossima.designers.italia.it/design-system/fondamenti/design-tokens/) del kit nei formati di sviluppo CSS e SCSS. I design token definiscono, documentano e consentono l'applicazione di decisioni progettuali legate a colori, tipografia, spaziature e dimensioni su larga scala, rendendo coerenti la progettazione e lo sviluppo dell’interfaccia su diverse piattaforme e dispositivi.

### Su cosa abbiamo lavorato
Negli ultimi mesi, partendo dai feedback raccolti sulla community, la squadra al lavoro sullo UI Kit ha anche **migliorato il sistema di nomenclatura e di impaginazione delle componenti**, rendendolo più facile e intuitivo da comprendere, correggendo alcuni bug. Inoltre, ha collaborato con il team di sviluppo per rendere i componenti ancora più coerenti con il framework di sviluppo **[Bootstrap Italia](https://github.com/italia/bootstrap-italia/)**, un’altra delle risorse fondamentali del design system, per semplificare il passaggio dai prototipi al codice e al prodotto vero e proprio. Per maggiori informazioni, [leggi il changelog](https://github.com/italia/design-ui-kit/releases).

Da oggi, quindi, lo UI Kit entra in una nuova fase, nel quale seguirà il normale versionamento semantico “major.minor.patch”, per abilitarne scalabilità e miglioramento continuo.

**[Scopri lo UI Kit Italia](https://www.figma.com/community/file/1105848677422572920)**  
**[Scopri la repository GitHub dedicata](http://github.com/italia/design-ui-kit)**

## Come contribuire al progetto
Vi invitiamo a utilizzarlo da subito nei vostri progetti per la PA e aspettiamo, come sempre, i vostri feedback e contributi, commentando direttamente il kit presente nella community [Figma](https://www.figma.com/community/file/1105848677422572920), [aprendo una “issue”](https://github.com/italia/design-ui-kit/issues/new), o esplorando le attività e [segnalazioni in corso](https://github.com/italia/design-ui-kit/issues) sulla repository dedicata.
