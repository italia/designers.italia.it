---
layout: post
lang: it
excerpt_separator: <!-- MORE -->
title: "Benvenuto Kit Privacy"
subtitle: "Rispetta la privacy dei tuoi utenti quando realizzi un servizio digitale"
date: 2022-09-21 09:00:00 +0200
pinned: false
nodate: false
homeBottomLink: false
homeHideCategories: true
date_prepend: "Articolo"
categories:
  - cittadini
  - pubblica amministrazione
  - comuni
---

<!-- MORE -->
Quante volte, nella progettazione e realizzazione di un servizio digitale, ti sei chiesto se tutti gli aspetti riguardanti la privacy fossero stati correttamente compresi e presi in considerazione? Per esempio, nell’uso delle immagini online, nell’impostazione della *cookie policy* del nostro sito web o, nell’informativa per l’invio della newsletter? 

Per rispondere a questi e altri dubbi, da oggi la [sezione kit](https://designers.italia.it/kit/) di Designers Italia si arricchisce di **un nuovo strumento: il Kit Privacy**. 

L’obiettivo di questo nuovo strumento è **supportare le persone coinvolte nel processo di progettazione di un sito o di un servizio digitale**, fornendo informazioni e modelli utili per **trattare correttamente i dati personali** nel rispetto della privacy degli utenti. 

Aspetto, quest’ultimo, che riteniamo fondamentale e da tenere bene in considerazione ogni qualvolta per esempio si progetti e realizzi un servizio digitale, o si pianifichi l’invio di una newsletter, l’avvio di una ricerca sugli utenti o un test di usabilità. L’utilizzo da parte di un ente pubblico di dati personali è, infatti, soggetto a norme specifiche (es. GDPR, Codice Privacy), e il diritto alla protezione dei dati personali è un diritto e libertà fondamentale delle persone.

Il Kit Privacy nasce dall’esigenza di **semplificare e fornire in un unico luogo riferimenti normativi e operativi** in un ambito a volte percepito come complicato o controverso da affrontare. Le risorse non hanno pretesa di esaustività, ma di supporto operativo a una **progettazione orientata alla privacy**. 

Vuole quindi invitare progettisti e fornitori delle Pubbliche Amministrazioni a considerare gli aspetti connessi a questo tema già dalle prime fasi del processo di progettazione di un punto di accesso digitale, oltre che in alcuni specifici casi d’uso che riguardano i servizi digitali e la loro fruizione da parte dei cittadini. 

Alcune risorse operative del kit sono state progettate **a partire da un confronto con il Garante Privacy**.

Le attività e le risorse disponibili nella pagina dedicata riguardano tre principali casi d’uso: il *go-live* (avviamento) di un servizio digitale, il **coinvolgimento degli utenti nella ricerca**, l’uso dei **social network**; forniscono, inoltre, modelli utili per verificare se un sito o un servizio già esistenti rispettano i requisiti di base previsti dalla normativa privacy vigente. Ciascuna sotto-sezione offre suggerimenti (per esempio, per la [somministrazione di un questionario](https://docs.google.com/document/d/183f3aiDqLqi63XTTCovpRYiQDi530Dph7tRWaweu62Y/edit)), modelli (come quello di una [liberatoria](https://docs.google.com/document/d/1c4Ea2ni0aq4_4zq9kaojtrFRH5QQGKhYZvCo2b1mr2U/edit) per condurre un'intervista utente) e spunti utili ad alimentare la riflessione (compresa una [disamina](https://docs.google.com/document/d/1I7uhjz37w_t-ioa5APRZHCzRIvzKKrwu2W1IWu5R1rA/edit) dei principi e dei riferimenti normativi in merito a *privacy by design* e *privacy by default*), e anche per implementare in maniera pratica e fattiva un corretto rispetto della privacy dei nostri utenti dal punto di vista tecnico (per esempio, [come escludere i cookie di terze parti dai contenuti multimediali incorporati](https://docs.google.com/document/d/1URK2eWjnw9h8T1z3CG6ycax0BxNKvfd2ndUpvP5ZHy8/edit)). 

Scopri tutte le risorse sulla [pagina dedicata.](https://designers-italia-it-git-priv-2a567d-dip-trasformazione-digitale.vercel.app/kit/privacy/)

#### Il tuo feedback è prezioso
Non ci stancheremo mai di dirlo: anche in questo caso ci piacerebbe migliorare il Kit proposto, raccogliendo i feedback e i suggerimenti di chi collabora alla progettazione dei servizi pubblici digitali. Inviaci il tuo contributo via mail a [contatti@designers.italia.it](mailto:contatti@designers.italia.it) o sul canale #design-service di [Slack](https://slack.developers.italia.it/) Developers Italia.