---
layout: post
lang: it
excerpt_separator: <!-- MORE -->
title: "Benvenuto, Kit Privacy"
subtitle: "Rispetta la privacy delle persone quando realizzi un servizio digitale"
date: 2022-10-20 08:00:00 +0200
pinned: false
nodate: false
homeBottomLink: false
homeHideCategories: true
date_prepend: "Articolo"
categories:
  - cittadini
  - pubblica amministrazione
  - comuni
---

<!-- MORE -->
Quante volte, nella progettazione e realizzazione di un servizio digitale, avevi bisogno di verificare che tutti gli aspetti riguardanti la privacy fossero stati correttamente compresi e presi in considerazione? Per esempio, nell’uso delle immagini online, nell’impostazione della _cookie policy_ del nostro sito web o, nell’informativa per l’invio della newsletter? 

Per rispondere a questi e altri dubbi, da oggi la [sezione kit](https://designers.italia.it/kit/) di Designers Italia si arricchisce di **un nuovo strumento: il [Kit Privacy. ](https://designers.italia.it/kit/privacy/)**

L’obiettivo di questo nuovo strumento è **supportare le persone coinvolte nel processo di progettazione di un sito o di un servizio digitale**, fornendo informazioni e modelli utili per trattare correttamente i dati personali nel rispetto della privacy delle persone. 

Aspetto, quest’ultimo, che riteniamo fondamentale e da tenere bene in considerazione ogni qualvolta si progetta e realizza un servizio digitale, si pianifica l’invio di una newsletter, l’avvio di una ricerca sugli utenti o un test di usabilità. L’utilizzo da parte di un ente pubblico di dati personali è infatti soggetto a norme specifiche (es. GDPR, Codice Privacy), e il diritto alla protezione dei dati personali è un diritto e libertà fondamentale delle persone.

**Il Kit Privacy semplifica e fornisce in un unico luogo riferimenti normativi e operativi in un ambito percepito**, a volte, come complicato o controverso da affrontare. Le risorse non pretendono di essere esaustive, ma  supportano la **progettazione orientata alla privacy**. 

Vuole quindi invitare chi progetta e fornisce servizi delle pubbliche amministrazioni a considerare gli aspetti connessi a questo tema già dalle prime fasi del processo di progettazione di un punto di accesso digitale, oltre che in alcuni specifici casi d’uso che riguardano i servizi digitali e la loro fruizione da parte dei cittadini. 

Le attività e le risorse disponibili nella pagina dedicata riguardano tre casi d’uso principali: **il _go-live_ (avviamento) di un servizio digitale,** **il coinvolgimento degli utenti nella ricerca**, **l’uso dei social network.** Forniscono, inoltre, modelli utili per verificare se un sito o un servizio già esistenti rispettano i requisiti di base previsti dalla normativa privacy vigente. 

Ciascuna sotto-sezione offre **suggerimenti** (per esempio, per la [somministrazione di un questionario](https://docs.google.com/document/d/183f3aiDqLqi63XTTCovpRYiQDi530Dph7tRWaweu62Y/edit)), **modelli** (come quello di una [liberatoria](https://docs.google.com/document/d/1c4Ea2ni0aq4_4zq9kaojtrFRH5QQGKhYZvCo2b1mr2U/edit) per condurre un'intervista utente) e **spunti utili** ad alimentare la riflessione (compresa una [disamina](https://docs.google.com/document/d/1I7uhjz37w_t-ioa5APRZHCzRIvzKKrwu2W1IWu5R1rA/edit) dei principi e dei riferimenti normativi in merito a _privacy by design_ e _privacy by default_), e a rispettare in maniera pratica la privacy delle persone dal punto di vista tecnico (per esempio, [come escludere i cookie di terze parti dai contenuti multimediali incorporati](https://docs.google.com/document/d/1URK2eWjnw9h8T1z3CG6ycax0BxNKvfd2ndUpvP5ZHy8/edit)). 

Scopri tutte le risorse sulla [pagina dedicata.](https://designers.italia.it/kit/privacy/)


#### Il tuo feedback è prezioso
Non ci stancheremo mai di dirlo: anche in questo caso ci piacerebbe migliorare il kit, raccogliendo feedback e suggerimenti. Inviaci il tuo contributo via mail a [contatti@designers.italia.it](mailto:contatti@designers.italia.it) o sul canale #design-service di [Slack](https://slack.developers.italia.it/) Developers Italia.
