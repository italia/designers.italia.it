---
layout: post
lang: it
excerpt_separator: <!-- MORE -->
title: "Designer sotto l’ombrellone: i podcast da ascoltare durante le vacanze"
subtitle: "Non solo libri: ecco alcuni podcast da ascoltare, consigliati direttamente dalle esperte e dagli esperti del team"
date: 2022-07-29 09:00:01 +0200
pinned: false
nodate: false
homeBottomLink: false
homeHideCategories: true
date_prepend: "Articolo"
categories:
  - cittadini
  - pubblica amministrazione
  - comuni
---

<!-- MORE -->
Estate significa vacanze e più tempo per dedicarsi ad attività ricreative, come leggere un libro, guardare un film o visitare un luogo. O ascoltare un bel podcast. Per questo motivo, quest'estate Designers Italia raddoppia e consiglia non solo nove libri da leggere [(vai all'articolo)](/notizie/designer-sotto-ombrellone-libri-da-leggere-questa-estate/), ma anche 6 podcast da ascoltare.

#### All The Small Things, Venetia La Manna (in inglese)
Venetia La Manna intervista leader, scrittori e attivisti, toccando tematiche quali moda etica, femminismo, sostenibilità e salute mentale. Lo stile calmo e positivo di Venetia e la sua attenzione per il momento presente e le piccole azioni quotidiane rendono gli episodi piacevoli e rilassanti. Consigliato da Sara Casanova, service designer.

#### Certe cose, Chiara Alessi, Il Post
Quattro puntate, dai 20 ai 40 minuti, che approfondiscono la storia di alcuni oggetti iconici, dallo Swatch al buono pasto, fra rimandi storici e curiosità inedite. Un ascolto piacevole e formativo per le vostre vacanze. Consigliato da Gianvito Fanelli, content designer.

#### Città, Will Media
Le dinamiche delle città, i territori attorno, nonché le aree interne del nostro Bel Paese stanno trasformando e plasmando nuove forme di abitare, lavorare e vivere di domani. Consigliato da Claudia Pollina, service designer.

#### Hacking creativity, Federico Favot e Edoardo Scognamiglio, autoprodotto
Due format: uno di interviste a persone dai mestieri più disparati, accomunate dalla passione di creare qualcosa; uno di "battaglia di link" su strumenti, letture, metodi, ma anche cose divertenti per staccare dalla routine. Consigliato da Stefania Guerra, UI/UX designer.

#### Mai più come prima, Pietro Minto, Intesa San Paolo OnAir
Dall'autore del libro "Come annoiarsi meglio" e della newsletter "Link molto belli", il podcast racconta otto invenzioni, dal tamagotchi al PowerPoint, che hanno cambiato per sempre la storia della tecnologia e della società. Consigliato da Mauro Filippi, service designer.

#### Pillole di design, Il Sole 24 Ore
Sei episodi per raccontare i magici anni della creatività italiana e gli oggetti-icona: solo le cose intelligenti e di qualità durano nel tempo e possono diventare un mito. Consigliato da Francesco Mascia., UI/UX designer.